La sera dell’attacco hitchcockiano ai vetri della Velux, guardo un serial estivo fantascientifico. Mi pare di capire che gli Usa sono frammentati in cinque-sei Stati in lotta fra loro. Forse varrebbe la pena seguirlo, sembra pane per le mie ossessioni, ma sono stanco, non ho visto le puntate prima e non riesco ad affezionarmi ai personaggi.
Prendo una birra dal frigo, la chitarra acustica e vado in camera da letto.
In effetti, c’è silenzio da ore, forse i piccioni sono andati via. Mi siedo, accordo la chitarra, ho voglia di suonare del boogie alla John Lee Hooker.
Dopo pochi accordi, una sensazione fastidiosa, fredda.
C’è qualcosa che non va. Qualcosa che non va... Guardo le mie gambe, nude sotto i pantaloncini. Sono percorse da punti, capocchie di spillo mobili. Balzo in piedi, e picchio la testa contro la trave di legno che regge il controsoffitto di cartongesso.
Scappo in sala, mi controllo le gambe.
Ho segni di morsi, simili a punture di zanzare.