I piccioni che vivono in città sono randagi, discendenti dei fuggiaschi dagli antichi tiri a volo e dei rilasci augurali di colombi, che in varie ricorrenze, civili e religiose, si sono protratti fino a tutti gli anni Sessanta.
Il piccione torraiolo ormai è sparito, spazzato via, o meglio, inglobato dalla nuova razza ibrida, malaticcia, prolifica, priva di nemici naturali. Dagli anni Cinquanta a oggi, il numero dei piccioni si è incrementato del duecentoquaranta per cento.
Un tempo, i piccioni torraioli nidificavano in città è si nutrivano nelle campagne. Tornavano nei loro nidi urbani alla sera.
Gli antichi piccioni sono ridotti a poche falesie nel Sulcis, e nel Gargano. Guardano con occhi assorti, di sbieco.
Tubano, arruffano le piume, non sanno che attorno a loro tutto è cambiato.
Non sanno di essere gli ultimi di una specie.
I nuovi piccioni, loro sono ovunque.
Specie sulla mia testa.
 
Acquisto mobili all’Ikea, e li monto. Un tavolo, un panchetto. Voglio mettere a posto la casa prima dell’autunno.
Lascio la mia compagna e suo zio, valente artigiano, principe dei ciappinari, a lavorare in casa, mentre vado all’ospedale maggiore ad assistere mio padre.
Mi accoglie con una domanda. Buon segno.
-- Allora, le sagome?
-- Stai buono, va’ là. Non ho ancora avuto tempo. Poi non ho capito bene come devono essere.
-- Sagome di gufo. Sono piú grandi di un gufo vero. Cartone o plastica, con due occhi spalancati. I piccioni hanno paura.
In quell’istante trilla il telefono, sono imbarazzato, siamo in un ospedale, rispondo al volo, il telefono mi cade dalle mani ma lo acchiappo prima che si schianti sul pavimento.
È Chiara, la mia compagna.
-- Sai? È successa una cosa strana. A un certo punto i piccioni volevano entrare dalla finestra. Si lanciavano contro il vetro della Velux.
In preda al relativismo piú folle, rispondo.
-- Si vede che li avete disturbati. Trapano, aspirapolvere... Saranno arrabbiati.
-- Comunque è un po’ che non si sentono. Vado a casa dei miei, sono stanchissima. Ci sentiamo dopo.
Racconto a mio padre l’accaduto. Il vecchio cacciatore scuote il capo.
-- No, se c’è il buco nel tetto tornano. Prendi le sagome.
Ma la proprietà cosa dice?