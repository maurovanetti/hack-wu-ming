Il giorno stesso comunico la cosa alla proprietà. Sono i proprietari dell’intero stabile, dai camini alle fondamenta.
Ho molte difficoltà a farmi capire. Molte difficoltà.
Tutti hanno i piccioni. Sa, è in centro...
Non sapevamo che esistessero bestie simili.
I parassiti del piccione, dice lei... Mah, mi sembra cosí strano...
Qui parte un’altra vicenda, di contenuto strettamente personale. Ci sono avvocati di mezzo, quindi non proseguo.
In tutto questo sono un po’ preoccupato perché forse ho il morbo di Lyme.
 
Poi vado all’Ausl.
Non sono zecche, mi dice il veterinario che si occupa del problema piccioni. Un tipo disponibile, simpatico, che non drammatizza.
-- Mocché Argas. È il Dermanyssus... Normale, ce n’è una mucchia... Sí, il problema è piú comune, voglio dire.La zecca è piú grande, quasi come una lenticchia. Vede? Non si preoccupi, al massimo le vien la salmonella... L’Argas è come la tigre, e il Dermanyssus, be’, è tipo leopardo, diciamo, c’è lo stesso rapporto... Sí, certo che vengo a fare un’ispezione... Ah, be’, certo, se la ripungono c’è sempre il rischio dello shock anafilattico... No, se disinfesta, conta come l’incenso ai morti, i piretroidi amàzen sol qui chi ’en dènter, ma sopra, sul tetto, se non bonifican tutto...
 
Sono sollevato. Ho rischiato la pelle a causa di un parassita meno pericoloso. Sono stato morso da un acaro leopardo, non da una zecca tigre.
Cammino per la Bologna di fine estate.
Puzza, è sporca. La amo questa città, come si può amare una condanna. Qui le condizioni abitative sono degne di Calcutta.
L’amministrazione di Calcutta, però, è piú progressista.
Là, le condizioni migliorano.
La città, la mia città, vive anche di questo. Di case fatiscenti, dentro o appena fuori pareti di cartongesso. Di spocchia. Di protervia. Di «non sapevamo che esistessero bestie simili».
Sono praticamente in mezzo a una strada. Sono di buonumore. Niente piú piccioni.
E poi, non ho il morbo di Lyme. Non lo posso avere.
Vado a dire a mio padre che le sagome di gufo non servono piú.