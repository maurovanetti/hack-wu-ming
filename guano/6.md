Argas reflexus è una zecca molle. Lo scudo chitinoso dorsale è quindi assente in ogni stadio di sviluppo. Di giorno si nasconde nelle vicinanze dell’ospite, e di notte si nutre. Il pasto di sangue di ninfe e adulti è molto rapido, venti-trenta minuti. Quello delle larve può durare giorni. La femmina, dopo l’ovodeposizione, non muore: è subito pronta a compiere un altro pasto di sangue.
Quando A. reflexus rimane priva dell’ospite o è presente in numero elevato, spesso invade le abitazioni e attacca l’uomo provocando danni talvolta molto gravi...
 
Merda. Lascio il computer e corro a fare una doccia, dopo aver chiuso a chiave la stanza infestata. Mi asciugo, sento il corpo percorso da insetti, sto di merda. Ma continuo a leggere.
 
 
Argas reflexus, grazie anche a una forte risposta agli stimoli di contatto (tigmotassi positiva), è in grado di nascondersi durante il giorno negli anfratti piú stretti dei muri e del legno. È nota a tutti l’estrema resistenza al digiuno di questo parassita: anche sette anni.
 
 
Sette anni? Nota a tutti? Io in realtà ignoravo che il Grande Architetto dell’Universo Avesse Pensato Anche A Questo. Che cioè nella mente onnisciente del Primo Motore esiste l’idea Zecca del Piccione. Deglutisco.
 
A. reflexus percepisce il CO2 della respirazione di eventuali ospiti grazie alla presenza di chemioricettori localizzati in corrispondenza dell’organo di Haller...
 
Organo di Haller. Ricordo che Haller era un grande calciatore, nel Bologna dello scudetto, l’anno che sono nato.
Helmut Haller. Tutti i bolognesi lo hanno amato.
Però, servendosi dell’organo di Haller, esseri attratti dai gas che espiro calano di notte per nutrirsi del mio sangue.
Chiamo Chiara. Sono confuso, ma ho capito che rischio grosso. Mi vesto con camicia a maniche lunghe e pantaloni (è fine agosto), ho la lucidità di catturare alcuni esseri. Li porterò all’Ausl per l’identificazione. Mi muovo con circospezione, ho paura. La stanza, in certi punti, brulica di queste presenze. Ho paura. Shock anafilattico, salmonellosi, morbo di Lyme. Cosí diceva Internet.
Scendo in strada, con un barattolo di vetro e alcuni esponenti della colonia di parassiti che vuole divorarmi.
Il fratello di Chiara viene a prendermi. Mi dice: -- Ti sei lavato?
Annuisco.
-- Con l’amuchina?
No, con l’amuchina no.
 
A casa di Chiara, non riesco a dormire. Mi metto a leggere un libro di Stella e di quell’altro tipo, La deriva. Leggo e mi dico: be’, è chiaro che la gente è incazzata. Anche se non capisco bene che cosa bisognerebbe fare, nei voti degli autori. Se non essere tutti migliori, certo.
Leggo e non dormo. Alla mattina, entra la luce dalle fessure delle persiane. Ho la gola secca, i muscoli contratti.
Sento colombi tubare.