Grattavano, raspavano, tubavano. Si contorcevano e si agitavano, si sbatacchiavano senza posa. Facevano un casino del diavolo, un bordello della madonna. Specie al mattino presto. Appostato con la testa oltre la Velux, in piedi su una sedia, vedevo il maschio (o la femmina?) appollaiato sulla grondaia.

Avevo deciso di armarmi. Non potevo passare la vita ad ascoltare Acid Eaters mezzo secondo alla volta.

Conoscevo il disco a memoria.

Un amico che vive in campagna mi aveva detto: rendi loro la vita impossibile. Ma i colombi di città sono abituati a tutto. Sono esseri nati e cresciuti in città. Sono più urbani di Woody Allen, più urbani del punk rock, della puzza di piscio, della merda di cane sotto i portici. Sono i punkabbestia della natura.

Il mio amico rurale mi aveva consigliato di spruzzarli di varechina con un mitra ad acqua, o anche di profumo francese, oppure di bersagliarli con una fionda, anche se tutto questo è illegale.

Qualcuno mi dica perché avvelenare topi è lecito e scacciare piccioni a fiondate no.

O anche: qualcuno mi dica perché lo Stato può ingabbiare persone in lager preventivi e io non posso tirare a un piccione con una fionda.

E ancora: perché è lecito falsificare i bilanci di una società e non è lecito tirare una fiondata a un piccione.

Detto ciò, so bene che tirare a un piccione con una fionda non è un bel gesto.

Comunque, i piccioni tornavano. Quella era casa loro quanto casa mia.

In quei giorni, avevo veduto dei simpatici pennuti cibarsi del vomito di un ubriaco, in piazza Galvani. Avevo assistito alla scena con un certo ribrezzo, ma anche con interesse scientifico e una punta di ammirazione. I piccioni sono esseri in grado di cibarsi di qualsiasi cosa.

Ai tempi della mia prima infanzia, una quarantina d'anni fa, i bambini giravano coi pantaloni corti e in piazza Maggiore c'erano i venditori di mangime per piccioni. Ai tempi della mia infanzia, a scuola ti vaccinavano contro tutto, ma non era ancora senso comune che i piccioni portano malattie.