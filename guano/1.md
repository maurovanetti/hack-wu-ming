Bastavano pochi accordi.
Detestavano specialmente il pezzo degli Amboy Dukes, Journey to the Center of Your Mind, heavy metal primordiale sotto psichedeliche mentite spoglie. Era un disco di cover: i Ramones avevano scelto i loro prezzi preferiti dal calderone del garage punk dei Sixties, e li sparavano alla loro maniera nuda e cruda. Il titolo che la piú grande band di rock ’n’ roll di tutti i tempi aveva scelto per quel disco tributo era perfetto: Acid Eaters. Io mi trovavo in mezzo a qualcosa che un vecchio hippie avrebbe definito «un brutto viaggio, fratello». Ma l’ultimo trip l’ho fatto ormai nel secolo scorso, e la storia dei flashback da acido pare non abbia basi scientifiche, pare che sia solo una stronzata. È che credi di aver avuto un flashback.
Coi Ramones ad alto volume, scappavano. Il metodo migliore era sparare pochi secondi a volume infernale, per la gioia di tutta quell’area sui tetti di via Santo Stefano.
Mezzo secondo e stop, silenzio. Mezzo secondo e stop, silenzio. Mezzo secondo e stop.
Ecco, scappavano. Udivo i passetti e poi il frullo delle ali.
Scappavano. Ma sarebbero tornati.
I piccioni che avevano fatto il nido a cinquanta centimetri dalla mia testa tornavano. Il soffitto della mansarda in cui vivevo, nel punto in cui dormivo, era alto circa un metro. Avevo dovuto segare le gambe alla rete del letto per poter avere abbastanza spazio. Alla mia sinistra, separata dalla stanza da una parete di cartongesso, la canna fumaria. Sopra la mia testa, oltre un velo di cartongesso, il resto del solaio.
Anche i locali in cui era stata ricavata la mansarda finemente ristrutturata erano, prima della fine ristrutturazione, il solaio.
Cioè, il luogo in cui vivevo era stata una piccionaia, con tutta probabilità. Ecco perché i piccioni tornavano. Generazioni della varietà urbana di columbus livia tornavano lí, perché c’erano sempre state.
Di colpo capii perché i piccioni detestavano il pezzo dei Dukes. Il chitarrista di quella band seminale era Ted Nugent, che sarebbe divenuto piú tardi un survivalista destrorso, un neoprimitivo che nelle interviste si vantava di mangiare solo ciò che uccideva con le proprie mani.
Già. Ted avrebbe risolto il problema a modo suo, nella piú pura tradizione americana.