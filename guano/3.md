Ho scritto diversi romanzi di fantascienza, e in uno di essi si apre un continuum spazio-tempo dove i colombi migratori, ectopistes migratorius, non sono stati sterminati dai cacciatori.
Quella specie era cosí numerosa che gli stormi, nell’America Settentrionale del XVIII secolo, oscuravano il cielo.
Poi i bianchi hanno risolto la questione a modo loro. Una popolazione di milioni di individui è stata annichilita. Mentre i piccioni raspano alle cinque del mattino, a circa un metro e mezzo dalla mia testa, oltre la parete di cartongesso, penso che il karma è ineluttabile, perdio se lo è. Quello personale e quello collettivo: i sozzi parenti urbani di quell’antica specie silvestre sono qui perché tutti noi si paghi lo scotto.
 
Intanto proseguivo con gli esperimenti. Se i Ramones avevano effetto dissuasivo, benché via via sempre piú blando, altre musiche avevano effetto opposto. Musica tedesca, specialmente i Popol Vuh del grande Florian Fricke. Specie la colonna sonora di Aguirre, il film di Herzog, oppure Hosianna Mantra. Musica aperta, eterea, meditativa. I colombi, riflettevo, sono sempre assorti. Vivono in un altro mondo.
Nel mondo dei colombi, siamo noi umani a dare fastidio.
Infatti suonavo i Ramones, e li vedevo scappare sul tetto vicino. Suonavo i Popol Vuh, ed eccoli tornare.
Qualcuno mi aveva consigliato un apparecchio a ultrasuoni. La sensibilità di quei ratti alati per le frequenze sembrava avvalorare la tesi.
Mio padre, nel suo letto d’ospedale, diceva che l’unica cosa in grado di scacciare i punkabbestia celesti erano sagome di rapaci.
Mi disse dove potevo comprarle.
Mio padre è un vecchio cacciatore, su questi argomenti la sua campana è chiara e sonora.
 
Mio padre ha sofferto come un cane nell’ultimo mese.
Un dolore alla gamba sinistra è stato diagnosticato, al pronto soccorso, come strappo all’inguine. E mentre mio padre attendeva il referto, era in corso una festa di matrimonio.
C’era anche il cabaret delle paste, al pronto soccorso di ortopedia. Strappo inguinale, guaribile in dieci giorni salvo cc.
Invece c’era una microfrattura alla testa del femore, dove si innesta nell’articolazione dell’anca. Quindi lui ha fatto, su consiglio dei medici, tutto il contrario di quello che doveva fare per guarire la lesione. Il dolore continuava. Cosí si è pagato una risonanza magnetica a Monselice, là c’è uno studio privato dove vanno anche i calciatori (fra l’altro è il paese dove nacque mia madre), e lí hanno visto la frattura, ormai rovinosa. Suo fratello poi lo ha accompagnato dritto all’ospedale. Gli mettono la protesi, e per lui è la quinta operazione in dodici mesi. Perde sangue. È stanco, io sono preoccupato. Parliamo a bassa voce, ha il volto segnato. Indica un ragazzo sul letto in fondo, vicino alla porta.
-- Un incidente in moto. Non ha piú il piede destro. Stamattina ho visto il moncherino mentre medicavano.
Rimaniamo in silenzio. Mio padre guarda lontano, oltre la parete. Poi si volta verso di me.
-- L’unica cosa che conta, sono le sagome. Dài retta a me.
Le sagome, penso.
Può funzionare. Il vecchio cacciatore ha parlato.
Sono tornato dal mare e ho trovato i piccioni in piena attività, mio padre all’ospedale.
O me o loro, penso. Dormo a casa della mia compagna, i piccioni sembrano aver organizzato un sabba, sono sempre di piú. Domani le sagome, quanto è vero iddio.
 
Quando contattai la proprietà per la prima volta a proposito dell’emergenza piccioni, mi dissero di parlare con il loro uomo di fiducia, che sta a pianoterra. Lui è venuto, ha detto che sapeva da dove entravano.
-- Ecco, vedi? Là, vicino alla trave, dove la grondaia è piegata verso l’alto.
Sí, vedo. Praticamente sopra la mia testa. A un metro dalla mia testa.
I lavori si sarebbero fatti, però bisognava aspettare la bella stagione. Si andava incontro all’inverno, e io dovevo partire per il Canada.
Ad aprile ricordo ai proprietari, che possiedono l’intero stabile, che bisogna fare quei lavori. Loro rispondono che bisogna avvertire il loro uomo di fiducia, quello che sta al pianoterra. È un gioco delle parti, penso. Ben organizzato, anche. Non si capisce chi deve decidere l’inizio dei lavori. Intanto sono io quello che passa per rompicoglioni. Mi consolo pensando che, dal mio ritorno, i piccioni non si sono piú visti.
Il contratto, ad aprile, è stato modificato in base al canone Istat. Il contratto che ho firmato dice che non posso tenere animali.